# VetBook
Repository per il progetto di Ingegneria del Software - 2024/2025

Traccia:

Il sistema deve consentire di semplificare alcune attività di un ambulatorio veterinario, in particolare tenendo traccia delle visite prenotate, degli animali domestici visitati, dei dati dei padroni e delle prescrizioni effettuate. Gli utenti del sistema sono il veterinario ed i clienti proprietari di animali, nonché l’amministratore dell’ambulatorio. 
Ogni proprietario di animali, una volta registrato fornendo il proprio nome, cognome, indirizzo email, username e password, può accedere tramite autenticazione al proprio profilo personale, dove può visualizzare e modificare i propri dati personali ed eventualmente caricare o modificare un’immagine del profilo. Un proprietario può avere più animali domestici ed è responsabile di inserire i dati dei propri animali nel sistema attraverso una apposita funzionalità. Un animale domestico è caratterizzato dal codice del suo chip (numerico su 10 cifre), dal suo nome, dal tipo (cane, gatto, etc.), dalla razza (es. persiano, birmano, etc.), dal colore e dalla data di nascita.  Il sistema dovrà consentirgli anche la cancellazione di un proprio animale o la modifica dei suoi dati. All’interno del proprio profilo utente, il proprietario può visualizzare l’elenco degli animali posseduti. 
Un proprietario di animali registrato ed autenticato può richiedere una prenotazione di visita. All’atto della prenotazione gli viene chiesto di selezionare il proprio animale domestico per cui intende prenotare la visita. Una volta inseriti i dati, gli verrà mostrato un insieme di date ed ore disponibili, ovvero non prenotate da altri proprietari. Una volta scelta una delle date disponibili, il sistema crea una nuova prenotazione associando ad essa un identificativo numerico univoco. 
Il veterinario dispone di una interfaccia utente nella quale può visualizzare l’elenco ordinato delle prenotazioni giornaliere. All’atto dello svolgimento di una visita prenotata, il veterinario potrà registrare il tipo della visita svolta (di controllo, vaccinazione, o intervento chirurgico), una descrizione della visita, il costo della visita ed i farmaci eventualmente prescritti. Ogni farmaco è caratterizzato da un nome ed un produttore.
L’amministratore dell’ambulatorio può inserire le date e le ore disponibili per le visite (per semplicità si assuma per ogni visita la durata pari ad un’ora), ottenere l’elenco delle visite effettuate nella giornata odierna con il relativo incasso totale, visualizzare la lista degli animali domestici per i quali è trascorso più di un anno dall’ultima vaccinazione.
L’applicazione deve essere accessibile via web da dispositivi desktop e mobili, offrire un’interfaccia grafica chiara e intuitiva, e implementare meccanismi di sicurezza per la protezione dei dati personali, l’autenticazione degli utenti e l’integrità delle prenotazioni.
